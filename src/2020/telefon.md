---
title: Önskelista inför telefonbytet 2022-2025
date: 2020-02-25
layout: single.hbs
collection: articles
---

Härom veckan köpte jag en ny telefon, efter några veckors research. När jag nästa gång ska byta telefon, vilket borde vara 2-5 år bort, har jag några önskemål som jag hoppas att telefonmarknaden ska styra mot tills det är dags.

## Mindre storlek

4" skärm tar bort bioupplevelsen på videoklipp och inskränker på möjligheten att dela saker tvärs över ett bord i ett sällskap, men räcker mer än väl för mycket av det en telefon används till dagligen.

Det är också så mycket enklare att ha en liten telefon i fickan. Jag har full sympati för den halva av befolkningen vars klädmode inte har ordentliga fickor - det kan verkligen inte vara lätt.

## Mindre hårdvaru-hets

Det är tragiskt att se hur hets kring hårdvarans specar har lett till att telefoner idag är överkvalificerade för sina ändamål.

Ta kamerornas _megapixlar_ (MP) som första exempel. 48 MP och 100 MP på en kamera utan optiskt motiv är overkill. För jämförelse så har en 4K-TV har motsvarande 8,3 MP i upplösning, och Blu-Ray har motsvarande 2,1 MP. Att fota selfies och "från höften"-bilder i så groteska upplösningar är bara slöseri på telefonens lagringsutrymme.

Detsamma gäller pixeldensiteten på telefonernas skärmar, som mäts i _pixels per inch_ eller mer traditionella _dots per inch_ (PPI/DPI). Det mänskliga ögat _med perfekt syn_ kan förvisso se upp till 720 PPI på ett avstånd av 10 cm från skärmen[^1], men mer realistiskt läsavstånd är högre än så. Så kallat magasintryck, som pappersmagasin med lyxigt papper fyllda med vackra bilder använder, ligger på ca 300 DPI. Detta för att 300 DPI bedöms som en bra ribba.

Ändå så har en majoritet av dagens telefoner 450 PPI eller mer. 500 PPI eller mer finns det exempel på.

En liten minoritet av befolkningen med så kallad falkblick och behovet av att ha telefonen nära sitt ansikte ser kanske skillnaden. 100% av alla dessa telefoner slösar dock batteri genom att ha alldeles får många pixlar att lysa upp.

## Bättre batteritid

Relaterat till föregående önskemål. Batteriet behöver inte bli större, utan kommer automatiskt att kunna hålla längre om hårdvaran blir litet mer ändamålsanpassad.

Det är rätt skönt och borde vara fullt rimligt att kunna ha åtminstone 2 dagars batteritid på en telefon.

## Mindre spionage och datainsamling

Android ägs av Google, och Googles primära anledning till att överhuvudtaget utveckla ett operativsystem för telefoner är att kunna samla in så mycket data som möjligt, dvs spionera på var och en av oss.

Jag är helt okej med att telefonen vill underlätta för mig genom att med maskinlärning (även känd som AI) förfina hela iterationen mellan mig och telefonen, men datan och insikterna kan gärna stanna på telefonen som standard _utan_ att laddas upp till ett datacenter på andra sidan Atlanten.

Apple har fattat detta och ligger mer i nivå med hur jag vill ha det. Apple har dock låtit iPhone bli en symbol för lyx och status (8-15TSEK för en telefon?), och har tappat kopplingen till hur "vanligt folk" vill använda sin telefon.

[^1]: Källa: [Ask TeD: How Many PPI Can The Human Eye See?](http://techdissected.com/ask-ted/ask-ted-how-many-ppi-can-the-human-eye-see/)
