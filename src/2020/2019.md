---
title: "2019: ursäkta röran, ombyggnad pågår"
date: 2020-01-01
layout: single.hbs
collection: articles
---

Ännu ett år är avslutat, varvid det är lägligt att skriva litet om de 12 månader som gått.

## Tekniker jag älskat under året

- **Nya element och attribut i HTML5**. `<details>`, `<datalist>` och `<button form="yada">` gör saker som är sjukt svårt att göra med JavaScript.
- **ServiceWorkers och Web App Manifests**. Äntligen fick jag bygga min första progressiva webbapplikation ([b3](../b3/)).
- **MetalSmith**. Fortfarande min favorit bland alla statiska sajt-genererare.
- **CSS Grids**. Kan jag välja grids över flex så gör jag det nästan alltid. Saker är så mycket enklare nu.
- **React med kusiner**. Redux och Redux-sagas känns skalbart och enkelt att testa. Det är ett verktyg jag kan tänka mig att jobba ett par år fokuserat med.
- **TypeScript** för att få typchecking i JavaScript som faktiskt känns vettig.
- **Elixir**. Det blev [en tärnings-simulator](https://github.com/madr/psychic-palm-tree) (körandes [Phoenix LiveView](https://hexdocs.pm/phoenix_live_view/Phoenix.LiveView.html)) och några luckor med [Advent of Code](https://adventofcode.com).
- **KSS**. I uppstartsfasen på ett designsystem kom en gammal kär bundsförvant till användning igen!

## AFK

Startläget 2019 var rätt uselt.

- Biverkningar av att äta anti-depressivt, bl a ökad inflationsrisk: Vagel i ögat som tog god tid på sig att läka, återkommande tandvärk.
- Försäljning av lägenhet till brakförlust (22%) efter sju månader med dubbla boendekostnader.
- Till följd av ovanstående: kapital för att återlämna en överflödig [leasing-bil](https://www.radron.se/artiklar/leasa-bilen---fordelar-och-nackdelar/) uteblev.
- Ett förhållande på som inte var bra, som slutligen bröts.

2019 var ett år där jag var arg, besviken och uppriven mer än något år hittills. Ett par förhastade beslut 2017 kom att bita mig på högst orättvisa sätt; det dröjer till en bit in på 2020 innan jag helt kan gå vidare.

Jag kommer förmodligen ha minnesluckor från 2019, då alldeles för många veckor och månader är höjda i dunklet av psykisk ohälsa.

Med detta sagt så gav 2019 mig även fog för att vara tapper, modig och stark. Jag har under året blivit **friskförklarad från svår depression**, samt fullföljt en [Neuropsykiatrisk utredning](https://www.1177.se/Stockholm/behandling--hjalpmedel/undersokningar-och-provtagning/psykiatriska-utredningar/neuropsykiatrisk-utredning-for-vuxna/). I den senare uppfyllde jag inte _alla_ kriterier för [AST](https://sv.wikipedia.org/wiki/Autismspektrumst%C3%B6rning), men en majoritet. Detta har gett mig värdefulla insikter och verktyg för att må litet mindre dåligt i vardagen.

### Ursäkta röran?

Ja, för samtidigt som tillvaron var rätt så bedrövlig inombords har också annat kaos hägrat runt mig i år.

- I mitt område där jag bor har 4 parhus smackats upp. Buller, vassa sågljud, högfrekventa slipljud, borrljud etc har varit min granne i över ett halvår.
- Mitt närmsta centrum, Orminge, har ett pågående arbete med ny trafiklösning som resulterat i att ca 3km väg rivits upp.
- På väg in mot stan från Orminge har ena sidan av hela sträckan Orminge-Björknäs varit uppriven för ny kraftledning och förberedelse för annat jox.
- Ombyggnaden av Slussen har passerats varje dag på väg in till stan.
- Delar av vägen mot Gustavsberg, mitt andra centrum, har också rivits upp. Oklar anledning.

Så jag har bott i konstant flytt- och byggröra hela 2019, samtidigt som jag inombords också haft det rörigt. "Ursäkta röran, ombyggnation pågår" summerar därför året bra.

## Musik

Musikåret 2019 har många bra album, med nytt ifrån **Domgård**, **Mgła**, **Ereb Altor**, **Asagraum**, **Macabre Decay**, **Opeth**, **Amon Amarth**, **Mayhem** och **Gaahls WYRD**.

Jag njöt av en temakryssning, 6 festivaler och 7 konserter. Mysigast var **Wardruna**, bäst var **Behemoth**. Mest meh var **King Diamond**. Årets _äntligen_ var **Domgård**.

Jag spelade inte in något eget material under året, men skaffade en gitarrförstärkare: en **Peavey Bandit**.

## Träning

Detta år har jag tränat hårt med många framsteg, och några motgångar.

- Första ryggskottet, januari: i ländryggen under ett set marklyft.
- Andra ryggskottet, februari: i bröstryggen under ett set frontböj.
- Diverse problem med handlederna.
- Avbruten deff på grund av ryggskotten.

Jag körde främst periodisering om 6 veckor under året, med fokus på att bli starkare i press. Därimellan körde jag helkroppsträning, och kompletterade överkroppsfokuset med knäböj, rumänska marklyft och trapbar-marklyft.

Jag slog även vad om [en flaska whisky](https://www.systembolaget.se/dryck/sprit/ardbeg-1040701) om att först nå 100kg i bänkpress, men förlorade detta vad.

Under sommarhalvåret hade jag 4 månaders uppehåll från regelbunden träning, vilket gjorde att jag tappade ungefär 15% maxstyrka.

Kudos till [Styrkelabbet](https://styrkelabbet.se) för programmen **Press Pasodoble**, **Bänkpress Boogie** och **Över- och underkroppsprogram**.

### Personliga rekord

Personbästan som känns relevanta för mig att följa upp är de tre momenten i [Styrkelyft](https://sv.wikipedia.org/wiki/Styrkelyft), samt mitt favoritlyft **Press** (även känd som "Militärpress").

|      Lyft |   Datum    | Vikt, kg | Ökning under året, % |
| --------: | :--------: | :------: | -------------------: |
|     Press | 2019-12-21 |   62,5   |                  38% |
| Bänkpress | 2019-05-28 |   87,5   |                  25% |

## 2020

- Jag vill börja spara till ett hus.
- Jag ska förhoppningsvis inte flytta någonstans, och hoppas få lugn och ro.
- Besöka festivaler snarare en enstaka konserter.
- Spela musik snarare än att producera.
- Träna hela kroppen, med fortsatt fokus på press.
