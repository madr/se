---
title: Stockholm
date: 2007-03-30
layout: single.hbs
collection: articles
archived: true
---
Sedan hösten 2006 har mitt liv varit rätt hårt mot mig.

I september påbörjades mitt sista fulla år som student vid
Mittuniversitetet. I det skedet hade jag haft den bästa sommaren i hela
mitt liv, och att gå tillbaka till skolbänken kändes inte kul då det var
en mer omfattande omställning än vad som varit brukligt. Jag fick min
timanställning som webbutvecklare i oktober, som genom att halka på ett
bananskal, innan jag ens ställt om till student fullt ut.

Sedan oktober har jag *kämpat* för att hålla huvudet ovanför ytan.

Det var studier, som var svårare än någonsin, och jobb, som alltid
fanns. Mina sinnen var alltid uppslukade av det ena eller det andra, och
många nätter tillägnades åt ångest, vilket gjorde att jag varken åt
eller sov som jag borde. Och med det blev både studierna och arbetet
lidande i slutändan.

Efter jul hade en enorm trötthet slagit rot i mig.

Skoltröttheten, som jag aldrig behövt uppleva under såväl min räkmaka
till gymnasial utbildning som min grundskoleutbildning, stockade sig i
hela min världsbild som elaka svarta moln. Jag var samtidigt livrädd för
att jag skulle förlora något jag ville ha kvar.

Så, i början av mars, var det kris på jobbet. Jag behövdes på plats,
till 100%.

Jag såg här min chans att få se något annat än min dystra, monotoma
tillvaro, och jag nappade direkt. Fredagen den 23 mars åkte jag ner till
Stockholm för att infinna mig på kontoret. En dator utrustad med allt
jag behövde fanns på plats, och jag skred genast till verket. Följande
dagar jobbade jag enbart, och behövde bara fokusera mig på det jag hade
framför mig. Det skilde sig rätt rejält från hur min höst och min vinter
sett ut.

De fåtal timmar jag inte jobbade fick jag se litet av Stockholm.
Pendeltågen mot Södertälje och tunnelbanorna mot Solna. Studentrum
modell -1 relativt till mitt eget. Lunchställen, dyra och pompiga, men
oerhört mättande och god mat. Snabbköpen. Saluhallarna. Stressandet.
Och, framför allt, *människorna*. Stockholmskan är sannerligen en mycket
särpräglad dialekt - lika långt bort från rikssvenskan som skånskan är,
av och till. Stockholmare över huvud taget ser ut på ett speciellt sätt.

Framförallt två möten minns jag mycket väl. Den ena var en taxichafför,
med tjugo års erfarenhet. Den snubben hade inte den bästa svenskan, men
han hade gott humör och var mycket varm och trevlig. Han kunde 20 000 av
Stockholms 60 000 gator utan hjälp av GPS. Det visade sig också att han
haft ett studentrum i samma hus som jag var inneboende när han själv var
student 71-72. Hade jag inte varit i baksätet hade en kram till honom
inte varit alltför långt borta; sådana som han håller uppe det goda
anseendet i hela yrkeskåren.

Det andra mötet var inte lika personligt, men likväl tufft. Merparten
bör ha uppmärksammats AMF Pensions reklamkampanj \"Tänk om du kunde
hälsa på dig själv i framtiden\". Jag hade ett sådant möte i tunnelbanan
mellan T-Centralen och Medborgarplatsen. Mitt emot mig sätter sig en
pappa och en dotter. Dottern är uppskattningsvis 4-5 år gammal, ochh har
på sig en mössa och en liten söt pastellfärgad jacka. Sin matchande
lilla ryggsäck har hon lagt i pappas ena knä, och pappas andra knä
agerar huvudkudde när hon ligger ihopkurad och sover, med armarna om
pappas mage. Pappan i sin tur är normalt klädd, är mager och skäggig,
och har långt gårdagskammat hår som når honom ner till höfterna. Han har
blicken sänkt i en tidning, med avsikten att slippa folk snarare än att
läsa nyheterna. När de stiger av i Gamla stan har han i god tid i förväg
väckt sin dotter försiktigt, och när de går av håller de hand.

Jag vet inte om det där var mig själv i framtiden, men det gjorde mig
sannerligen mer hoppfull om mänskligheten.\

Dessvärre blev jag hemskickad på tisdag eftermiddag.

Det visade sig att jag inte upprätthöll de krav som mina uppgifter
krävde. Jag ensam hade inte rutinen för att axla ansvaret som
huvudansvarige för layout och användbarhet. För långsam, helt enkelt.
Därför åkte jag hem till Sundsvall igen. De valde att behålla mig som
anställd, utifall det dyker upp något som jag kan avlasta min blivande
kollega med.

Jag tackar Moment Marketing för att de gav mig chansen att testa min
fulla kapacitet. Det var en risk för dem som företag, och de skall ha en
stor eloge för att de ger noviser som mig en ärlig chans att få prova
vingarna. Den här erfarenheten har hjälpt mig mer än något annat gjort,
då någon äntligen satt en ribba för vad jag måste göra för att
vidareutvecklas.

Jag har att jobba på. Äntligen. Plugget har inte känts såhär
inspirerande sedan 2004, då jag flyttade till Sundsvall. :D\