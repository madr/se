---
title: Bokfrossa!
date: 2007-06-19
layout: single.hbs
collection: articles
archived: true
---
Jag har aldrig haft någon riktig mentor eller skolning när det gäller
webbutveckling. Ända sedan jag skaffade intresset 1998 har jag letat upp
saker på egen hand. Likväl är det inte förrän det senaste året som saker
verkligen har börjat hända. Allt började när en vän påbjöd mig att kika
på \'semantisk HTML\' under sommaren 2005.

Det jag slutligen hade snubblat över är den insikt som är nödvändig för
alla webbutvecklare på presentationsnivån: Det finns flera
standardiserade sätt att tackla problem, och varenda en av dem har ett
eget syfte och kringliggande miljö. Hur att skilja dem åt var för mig en
resa som var tumultartad i två år, men som nu lugnat ner sig till en
underbar resa i lagom takt.


 Hur skall jag lära mig?

(X)HTML, CSS, DOM, JavaScript \... listan blir lång. Och det blir inte
bättre av att många av de standards som finns har överlappande
egenskaper, där de kan uppnå samma resultat. När skall det ena användas
framför det andra, och vad är motiven? Vad *är* egentligen varje
standard för något?

Jag jobbade länge i blindo, försökte själv. Jag kom på mycket, men det
tog tid och gick för långsamt. Efter en tid halkade jag in på
utvecklingsbloggar, främst [456 Berea Street](http://456bereastreet.com)
och [Friendly bit](http://friendlybit.com). Dessa kom att agera som de
mentorer och lärare jag fram tills dess hade saknat. Jag fick dessutom
tips på bra utvecklingsböcker, och det är längs den vägen jag gått. Jag
hittade några riktiga guldkorn, och skall nu ägna resten av detta inlägg
till dessa.

Allra först vill jag dock uppmärksamma detta:

> 
 [Kunskapsnivåer för (X)HTML](http://www.456bereastreet.com/archive/200605/levels_of_html_knowledge/)
>
> 1.  Hå-te-äm \... va?
> 2.  HTML? Det är de där taggarna du gör text fet och kursiv med.
> 3.  Kontrollerna jag drar och släpper i min IDE ser bra ut i Internet
>     Explorer, varför skall jag bry mig om HTML?
> 4.  Ja, jag har hört om de där nya flashiga `ul`- och `h1`-taggarna,
>     men jag håller mig till mina pålitliga vänner `table`-, `img`- och
>     `br`-taggar.
> 5.  Hur skapar jag en datatabell med `span`s och `div`ar?
> 6.  Hrm. Jag undrar vilken listtyp som är mest semantiskt för den här
>     delen av dokumentet \...
> 7.  Jag tycker HTML 4.01 och XHTML 2.0 inte är semantiska nog, så jag
>     jobbar på ett eget markup-språk.

> 
 [Kunskapsnivåer för CSS](http://friendlybit.com/css/levels-of-css-knowledge/)
>
> 1.  CSS? det där multiplayer-spelet?
> 2.  Ja, jag använder det för att ta bort understrukningen på länkar
>     ibland.
> 3.  Nä, jag gillar inte `div`ar, tabeller är enklare att jobba med.
> 4.  Ja, jag har hört att det skall vara bra, men jag kan inte använda
>     det för att \...
> 5.  CSS? Oja, jag använder `div`ar för alla mina layouter!
> 6.  Jag använder CSS till layout och design, det är mycket bättre
>     eftersom \...
> 7.  Vilken version av CSS? Ah, just det! Läste du min bok om \...

Med dessa nivåer i åtanke är det lättare att berätta hur böckerna kan
hjälpa.


 HTML Mastery


En av de viktigaste insikterna jag har vunnit är att *allt* blir ett
helvete utan en bra och uttänkt struktur. Jag har under förgående år
fått möjlighet att jobba med projekt som delar samma HTML, men har egen
layout. HTMLdokumenten, inte skrivna av mig, led av divitis och spanmani
och jag har aldrig stött på något så komplext ur layoutsynpunkt. Jag
insåg här styrkan i att hålla det rent, semantiskt och snyggt - rätt
element för rätt jobb. Jag behövde dock någonting som kunde leda mig
till nivå sex i ovanstående lista, och den här boken var ett mycket
klokt val.

Den behandlar ingående vad HTML är och vad HTML skall ansvara för, och
tvärtom. Den dödar myter om XHTML kontra HTML, och avhandlar för- och
nackdelar om alla element en utvecklare kan använda. Grundläggande
stilmallar omnämns, och en framtidsreflektion(HTML 2.0, XForms, HTML 5
med mera) avrundar boken. För mig fräschade den upp och gjorde mig
återfödd på många ställen, men bekräftade också att jag varit på rätt
spår men inte kunnat få sista pusselbiten på plats.

Rekommenderas till alla som inte trivs på fjärde nivån och vill
avancera.


 CSS Mastery


Ett annat bekymmer jag länge drogs med var bristen på rättframa
lösningar åt komplexa problem. Redundans och selektoritis spökade och
hägrade, och gjorde mina stilmallar löjligt långa och komplexa. Jag låg
då på nivå fem; jag ville använda stilmallar, men reflekterade inte så
mycket över varför. Vad jag behövde var en kunskapsdatabas som jag kunde
ta inspiration av, och som kunde lära mig den gyllene medelvägen - den
sanna styrkan i CSS.

Jag fann den i CSS Mastery. Boken gör det rättframt och enkelt att skapa
snygga stilmallar till navigering, två- och trekolumnslayouter,
bildskuggor, moderna bildkartor, runda hörn och annat. Den beskriver
också den så kallade boxmodellen, och hur den fungerar - vilket hade
besparat mig en *massa* problem om jag läst den för 3-5 år sedan.
Lösningarna är genuina och fungerar i mycket lång utsträckning. Termerna
\'progressive enchancement\' och \'graceful degradation\' kommer också
på tal: morötter ges till de som använder moderna webbläsare, utan att
de som inte gör det går miste om vare sig användbarhet eller
tillgänglighet.

Även användbara fulhack och filters, som är den sista utvägen för
ni-vet-vilken-webbläsare behandlas. I kombination med HTML mastery utgör
den här boken ett kompakt men liväl brett bibliotek och riktlinjer för
att göra webbplatser enligt standards.

Rekommenderas till alla som är på nivå fyra, vill fortsätta och behöver
hjälp att veta hur de skall bära sig åt.


 Sista ord

Personligen har jag kommit till sjätte nivån inom såväl CSS som (X)HTML.
Jag funderar mer på klassnamn och semantik än annat, kan motivera till
varför jag gör som jag gör, och kommer på mig själv med att det går
snabbare att bygga sidor (även om jag har långt kvar till att kunna
klassa migs jälv som \'tidseffektiv\'). Googles spindlar och crawlers
gillar också mitt arbete, vilket syns på mina höga placeringar vid
sökningar. Sjunde nivåerna är inget som går att satsa på - antingen
hamnar man där om 10-15 år, eller så inte.

Det jag jobbar på just nu är att börja blanda in det tredje elementet,
det vill säga *beteende*, i mina sidor. JavaScript i kombination med DOM
är vad jag läser om just nu - mer om det kommer i framtiden.

Långt inlägg, det här. Mest flams, men litet nyttigt hoppas jag att det
innehöll.