---
title: Min historia
date: 2007-06-24
layout: single.hbs
collection: articles
archived: true
---
1995 kom den första datorn in till familjen Ytterström. På den fanns
operativsystemet Windows 3.1. Det var inte förrän Windows 95
installerades som det blåa E:et gjorde entré. E:et användes dock inte,
ty såväl modem som intresset för att bygga hemsidor lyste med sin
frånvaro.

Vågbroskolan, som Ytterströms två söner studerade vid, hade som policy
att tilldela alla elever tillträde till skolans datorsalar i och med
höstterminen i årskurs sex. Anders, den äldste av sönerna, fick
tillträde 1997. I slutet av sommaren, när det fortfarande var tvunget
att bada i Färsen eller Gerdssjön för att bibehålla behaglig
kroppstemperatur, visades han in till Internet, den nya världen, under
uppsikt av dataläraren.

För att använda Internet fanns två alternativ: det blå E:et, eller det
mintgröna N:et. Det blå E:et användes av alla andra, och andra argument
till valet av de två fanns inte. Anders fick inte åsikter om ämnet
förrän året därpå, när han i slutet av sommarlovet 1998 började bygga
sin första egna hemsida. Väl tillbaka i skolan, där Internet fanns
tillgängligt varje rast, konstaterade Anders att hans hemsida såg olika
ut i E och N. E hade versionsnummer fyra, N likaså. Anders var litet
irriterad, men hade inte tillräckligt med kunskaper för att lösa
problemet, varvid han lät det vara.

Våren 1999 upptäckte Anders tuffa effekter, som inte krävde något utav
de där avancerade javascripten han sett och förundrats över. De tuffa
effekterna kunde appliceras på länkar för att ta bort understrykningar.
De kunde till och med - så tufft, alltså! - få länkarna att byta färg,
muspekare och formatering när muspekaren rullade över dem. Och allt på
bara en rad, i en egen fil som skulle ha filändelsen CSS.

Det var här som Anders dömde ut N:et för all framtid. N:et ville inte
veta av de häftiga CSS-grejorna. Anders valde därför att ignorera N:et,
och enbart bry sig om E:t - för det var ju den webbläsaren alla använde.
Även många andra tuffa (obligatoriska) effekter var skrivna till E:ets
favör, vilket vaggade in Anders i en trygghet; alla verkade använda
E:et, bara E:et existerade.

Högstadiet tog slut 2001, och Anders kom till gymnasiet med nya
datorsalar - utrustade med PowerMac G3, med egen macversion av femte
E:et. Anders gick ifrån frames till div-baserade sidor med CSS - roligt
att leka och prova på nya marker, tyckte han - och märkte stora
renderingsskillnader mellan versioner av E:et (den dåvarande fyran och
Mac-varianten av femman). För att få bukt på det hela övergick han till
nästlade tabeller, där det mesta tycktes se likadant ut de flesta av
gångerna. Anders hade uppgraderat Windows 95 till Windows 98, och var
helt nöjd. Någon gång kring 2003 inträdde Windows 2000 i hemmet
Ytterström, vilket gav Anders Windowsversionen av det femte E:et.

Anders hade flyttat intresset mot serverspråk, och brydde sig inte om
att fräscha upp sina kunskaper för HTML och CSS. Hans sidor fungerade i
webbläsaren alla andra använde, så det fanns ingen anledning till oro.
En annan webbutvecklare, som var vän till Anders, tipsade honom om att
hemsidorna inte såg kloka ut i en webbläsare, Dinosaurien. Anders
installerade sålunda dinosaurien, och konstaterade att det stämde - med
råge. Anders brydde sig dock inte nämnvärt, eftersom hans polare var den
enda som klagat; kanske var hans vän ensam om att köra den där konstiga
webbläsaren, med en röd dinosaurie som logo? Anders fnös nonchalant och
avinstallerade dinosaurien.

Hösten 2004, när gymnasiet tog slut, köpte Anders sin första egna dator
i och med att han invigde sina studier vid universitet. Detta innebar
det första mötet med Windows XP, med en ny version av E:et, nummer sex.
Sexan uppvisade inga renderingsskillnader på Anders sidor, så han brydde
sig inte mer om det.

Under kafferasterna av föreläsningarna pratades det om webbläsare - folk
pratade om eldrävar, och operor. I en del datorsalar fanns PowerMac G5,
med äventyrsresor till fjärran djungler. Anders testade nyfiket alla som
fanns till hands, och märkte att eldräven var den webbläsare som föll
honom i smaken, trots att den låg på betastadiet. Den officiella
versionen 1.0 släpptes blott någon vecka efter Anders blivit frälst.

Under föreläsningar på universitetet våren 2005 hörde Anders för första
gången ordet \'standards\' nämnas. Alla sidor skulle validera enligt
standard, hette det, och stilmallar - det där tuffa effekterna som inga
webbläsare stödde likadant, i Anders värld - skulle sköta allting med
layout. \'Frames is just Evil\' skrevs i rött, och tabeller ogillades.
Anders smög fram efter första föreläsningen, och fick det bekräftat:
stilmallsstödet hade blivit bättre, till och med mycket bättre, sedan
han sist kikade på ämnet. Anders gick därför hem, öppnade upp ett
dåvarande projekt, och tillbringade några nätter åt att byta ut
tabellerna mot divar, vars utseende styrdes av stilmallar i en extern
CSS-fil. Anders upptäckte att hans HTMLDokument krympt med 70%, och
märkte dessutom att hans HTMLdokument var mycket trevligare att jobba i.

Valideringen tog Anders till sig - han hade inte direkt något val, då
valideringen var nödvändigt för godkänt betyg - och avgjorde i ett
senare skede att det var en mycket god vana.

Något som slog Anders var att skillnader rådde vad gällde stödet för
stilmallar. Den här gången var det dock frågan om att alla utom en var
helt ense. Den webbläsare som stod ut och ständigt trollade fram
undantag var Anders gamla favorit, E:et. Eldräven, operan och djurresan
var ense om det mesta, men E:et vek ofta av.

Anders tog upp ämnet för diskussion med sina kafferastskamrater, och
drog slutsatsen att E:et inte var så bra som Anders alltid trott. E:et
släpptes 2001, och har stått stilla trots att Internet förändrats i
blixtfart, visade det sig. Till råga på allt hade E:et också
säkerhetshål till tusen; med hjälp av E:et kunde en hacker komma in i
ens dator på nolltid. Anders förstod att eldräven, som visade sig grunda
på Anders hatobjekt N:et, var ett bättre alternativ på alla sätt.

Anders kunde inget annat än hålla med. Tabbarna och syndikering med
aktiva bokmärken var trevliga funktioner, och alla utvecklingsverktyg
som fanns gjorde det roligare och lättare att bygga hemsidor för honom.
Han lärde sig raskt hata multipla fönster, brist på aktiva bokmärken och
aggressiva \'säkerhetsåtgärder\' han inte fick bestämma över.

Något som Anders också upptäckte var att han motarbetades så snart han
bytt sida: självklara saker som inloggningar, E-banker, myndigheters
hemsidor et cetera fungerade inte alltid till 100% i eldräven och andra
icke-E-webbläsare. Anders upptäckte också de två mentaliteterna som
fanns: den ena förnekade allt annat än Microsoft; såg ner på, föraktade
och undvek likt pesten allt utanför. Den andra ville gynna alla,
behandla alla lika, och trodde på generella, rekommenderade Standards
för att skapa en enhetlig, trevlig upplevelse utan diskriminering och
särbehandling.

Anders föll på den andra sidan för alltid hösten 2005, när han köpte sin
första mac - en PowerBook G4. Djungelresan hade nått version 2, och kom
att bli Anders nya favorit för dagligt surfande. För utveckling, behöll
Anders dock eldräven - dess \'Web developers toolbar\' och
\'Firebugger\' saknade motstycke i djungelresan.

2005 var också det året Anders blev förälskad i Tux. Pingvinen står för
den goda \'alla skall ha det bra!\'-mentaliteten, och där fanns eldräven
och operan tillgänglig - i stort sett identiska. Den renande känslan av
plattformsoberoende fyllde Anders bröst, och han kände att han hamnat
helt rätt. Att pinvinen dessutom var gratis och symboliserade frihet
talade bara för ännu mer.

Dessa faktorer ledde till att Anders utforskade webbstandards vidare,
och 2007 infann sig den självsäkerhet som idag driver honom till att
aldrig, förutom i yttersta nödfall, avvika från de generella, i teorin
överallt fungerande metoderna för att göra Internet till ett
tillgängligt, oändligt kalas där alla är bjudna - oavsett webbläsare,
oberoende av versioner och plattform.

Summering: Anders har sin Mac, med djungelresan, för att utforska
Internet. I jobbet använder han eldräven och operan, då dessa är trygga
och bra referenser. Ytterligare testning sker mot E:ts 6-7, några
pingvinspecifika webbläsare och syskon av eldräven, men Anders råkar
aldrig ut för några överaskningar i något fall - utöver vid körning i
E:t, där hans projekt alltid hittar på hyss med hans strikt
standardföljande implementationer.

Anders väljer att anpassa sina projekt till Alla, inkluderat E:t - när
allt kommer omkring är han på den goda sidan nu. Inga skall
diskrimineras eller lämnas utanför. Om så sker, sjunker han lika lågt
som de på den onda sidan. Om så sker, är han inte längre värdig att
kalla sig standardist, om ens på novisnivå.

En del av Anders kafferastkamrater menar att E:et är ont och skall
diskrimineras. Hur detta hjälper vanliga människor, som likt Anders som
inte visste bättre under mycket lång tid, har de dock inte förklarat.
Mer om detta följer i kommande bloggar.