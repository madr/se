---
title: Livstecken
date: 2007-08-19
layout: single.hbs
collection: articles
archived: true
---
Jag pluggar just nu för fullt för att få ihop mina poäng till min
kandidatexamen, därav mitt slappa skrivande senaste månaderna.

Passionen för webbutveckling och webbstandarder har dock inte lämnat
mig. Faktum är att en hel del har hänt på den fronten i det dolda.
Tanken på att börja skriva på engelska lockar också mer och mer, då mina
erfarenheter skulle nå ut till fler människor.

Mina bekanta vet hur illa det är med mina engelskakunskaper, så att
skriva på engelska vore en mycket bra språkträning för min egen del.

Samtidigt vore det synd och skam att överge svenskan. Den här bloggen är
det enda svenska jag har numera. Studierna, resurser på nätet, filmer,
TV-serier och böcker sker allt på engelska. Jag får inte längre använda
mitt eget modersmål så aktivt som jag önskar.

Men i övrigt vore det inte trevligt för den svenska läsarkretsen heller.
Det finns knappt några riktigt vassa webbutvecklargurus som bloggar på
svenska om webbstandarder. Tråkigt som bara den.

Mycket att fundera på.

Madrs XSL-baserade vyer är för övrigt på väg bort. [Emil
Hernvall](http://blog.c0la.se "Emil Hernvalls blogg") berättade för
några veckor sedan att han utvecklat ett enkelt forum med XSL-vyer, med
PHP-klasserna `DOMDocument` och `XSLTPRrocessor`. Exekveringstiderna
rusade iväg explosivartat vid listning av mer än hundratalet inlägg,
vilket inte är något extraordinärt i utvecklingssammanhang.

Jag har själv noterat att Madr.se har tagit litet längre tid på sig att
exekvera bloggsidorna i takt med antalet inlägg ökar, men det har jag
skyllt på min egen okunskap. Emil ligger dock på så hög kunskapsnivå att
jag är säker på att han gjorde allt i sin makt för att kringå problemet,
utan framgång.

Mallbaserade vyer skrivna i \'ren\' PHP är alltså på väg att
introduceras. I ett skolprojekt har jag inlett skapandet av ett ytterst
simpelt med skalbart MVC som är tänkt att bli madr webbapp 0.4, och den
här webbplatsen kommer att återimplementeras i nämnda webbapplikation.

Kan även rekommendera **Jeremy Keiths** böcker. Han har skrivit mycket
vettigt om DOM, Javascript och Ajax som bör läsas av alla som, likt mig,
vill lära sig bemästra de nya teknikerna utan att fingra på
javascriptberoende och grundläggande tillgänglighetsteori.