---
title: The Hobbit: får Catahya ett syskon nu?
date: 2007-12-22
layout: single.hbs
collection: articles
archived: true
---
Kring millenieskiftet startades en våg av nytänding för Tolkiens böcker
och fantasy rent allmänt, i och med att folk vakade inför filmernas
premiärer. Filmatiseringen gjorde att ett behov av en mötesplats, där
nyfrälsta Sagan om Ringen-fantaster, men också fantasyintresserade i
allmänhet, kunde träffa annat folk med samma nyvunna intresse.

Det var i denna vågtopp som [Catahya](http://catahya.net) lanserades,
och fick explosivartat stor genomslagskraft. Catahya, som var ett
initiativ av det gäng som drivit Kortirion.net och som utvecklades av
personer som tidigare förvaltat egna likartade projekt, blev och är
fortfarande den främsta svenska mötesplatsen för fantasyintresset. Men
det som Catahya aldrig lyckades med var att skapa en bestående,
stensäker Tolkieninriktning.


 Och nu händer samma sak igen \...

The Hobbit skall alltså bli film. Peter Jackson styr och ställer igen.
Dessutom blir det *två* filmer. Min gissning är att premiärerna knappast
lär ligga tätare inpå varandra än tolv månader. Detta gör att personer
frälsta av den första filmen kommer finna ett behov av en mötesplats där
de kan göra väntan uthärdlig.

Frågan är vem som kommer att ta på sig rollen att tillfredsställa
behovet.

Catahya har störst spridning, men har en alltför allmän inriktning för
att tillfredsställa detta mycket speciella behov.

[Tolkiens Arda](http://tolkiensarda.se) har spetskompetens på allt som
rör Tolkien, men inte lika stor spridning som Catahya.


 Hur skulle ett samarbete se ut?

Om Catahya och Tolkiens Arda gick ihop och skapade denna sida om
filmatiseringen av The Hobbit - säg med nyhetsrapportering, forum och
litet annat portalgrejs, skulle resultatet bli bra? Jag tror faktiskt
det. Tolkiens Arda har eldsjälarna, de som kan och vill, samtidigt som
Catahya skulle se till att *alla* skulle bli upplysta om sidan.


 Vem gör det annars?

Det var länge sedan man fick nys om en nystartad sida om fantasy. Kommer
ett generationsskifte nu, där unga, pigga och oförstörda begåvningar
träder fram och ger alla som förälskar sig i The Hobbit vad de vill ha?

Vi får se.