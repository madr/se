---
title: Klasser eller selektorer?
date: 2007-02-10
layout: single.hbs
collection: articles
archived: true
---
I skrivandets stund saknar min blogg syntax-färgning, så jag får kämpa
på med det lilla jag kan erbjuda. En revidering är inte allt för
långsökt.

De tekniska målen med en layout är att HTML-massan endast skall
innehålla information, sorterad efter relevans i rimlig mån. Detaljer
som rör utseendet, interaktiviteten et cetera skall inte dränka det som
den efterfrågade sidans svar. I teorin låter detta inte svårt, men
verkligheten visar sig vara en annan. Men detta är ett redan avhandlat
kapitel; detta blogginlägg skall istället beröra optimering av redan
rensad presentationslogik.

(Vet också att detta är ytterst subjektivt. Se mina blogginlägg i
kategorin webbutveckling som tips och inte finita instruktioner. Vi har
alla våra egna vägar mot perfektion.)


 Klasser

En klass i CSS-sammanhang känns igen med dess inledande punkt (.) i
deklarationen. En klass kan hållas helt komponentoberoende, men också
adresseras till ett urval komponenter genom kombinering av selektorer.
Klasser kan appliceras på alla element som får tilldelas kärnattributet
class. Varje element kan dessutom tilldelas flera klasser.

Styrkan i klasser är att de i grundutförande är obundna till element,
och att utvecklaren har stor makt över hur mycket varje enskild klass
skall styra över. Det är möjligt att deklarera en mängd typsnittsklasser
(endast innehållande font- och textattribut) och en mängd
dimensionsklasser (endast innehållande marginaler och avstånd) och
kombinera dessa för att element skall bete sig efter önskemål.

Leker man med arv och märkesberoenden, kan man dessutom göra skillnad på
h2.redText och p.redText. Detta är dock något jag är starkt emot,
eftersom det på lång sikt kan leda till förvirring; enligt mig är målet
att slippa dubletter, även i deklarationer.

Klassers stora nackdel kommer med applikationer som har ett flertal
teman att välja mellan. I ett tema kanske h2-märket delar beteende med
legend, och i ett annat inte alls. I en strikt klassbaserad layout leder
detta till komplikationer.


 Selektorer

De vanligaste selektorerna som används är ID-selektorer. Dessa känns
igen på sin inledande brädgård (\#) i deklarationen. Under kategorin
selektorer räknar jag dock också in vanliga elementselektorer, med eller
utan pseudoklasser (t ex \'p\', \'a:link\' och \'h2 span\').

I en strikt selektorbaserad layout används inte class-attributet
överhuvudtaget. Där består deklarationerna av en eller flera selektorer
som delar en uppsättning gemensamma attribut. Det är i grund och botten
ingen dum idé. Då inga klasser finns blir layouten fantastiskt skalbart
för att byta mellan layouter. Det har dessvärre förödande konsekvenser
på ordningen i CSS-filerna eftersom det blir omöjligt att sortera sin
CSS på ett bra och väligenomtänkt sätt.


 Balansen mellan klasser och selektorer

Hemligheten med att balansera klasser och selektorer är att fördela det
hela på ett välplanerat sätt. För mig har detta lett till att använda
klasser för generella, ofärgade beteenden som kan delas av flera
komponenter utan att göra systemet mobilt och flyttbart.

För mer unika egenskaper, såsom bakgrundsbilder och annat, använder jag
selektorer. Där har de en styrka, eftersom sådant som kan tänkas vara
unikt för varje komponent inte definieras av klasser.

Klasser kompletteras med selektorer, helt enkelt. Och med det är mitt
flummande slut för idag.

Nästa blogg kommer att handla om filstrukturer.