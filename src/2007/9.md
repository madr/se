---
title: Trött på världen
date: 2007-02-14
layout: single.hbs
collection: articles
archived: true
---
Jag är medveten om att sann lycka inte kommer i den materiella världen.
Likväl tillfredställs ändå ett visst behov när något man gärna vill ha
slutligen blir ens ägodel. Av någon outgrundlig anledning tycks dock
världen ha valt ut mig som försökskanin för att ta alla smällar och
besvikelser. Lyckligtvis har jag kategorin \"Bajs\" för situationer som
denna, så därför avreagerar jag mig i kronologisk ordning.


 Hyndlas nya mikrofoner

Hyndla, ett spontant valt namn till min elgitarr, är en Cort med två
humbuckers. Sedan många år tillbaka har jag eftersträvat att byta till
aktiva EMG-mikrofoner, för att få härligt evighetshäng och haaktiv
rundgångsreducering direkt i gitarren. I slutet av december fick jag min
första lön från jobbet, och blicken riktades mot Hyndla; med min
fantastiska rikedom skulle jag slutligen besanna en av mina djupaste,
materalistiska drömmar.

På Musikbörsen i Göteborg köptes sålunda två mikrofoner, EMG81 för
stallet och EMG60 för halsen. EMG60 var dock inte i lager, varken i
Göteborg eller uppe i Sundsvall, så jag betalade i förskott och fick
skriftligt på att mikrofonen skulle skickas upp till mig så snart den
var i lager igen. De försäkrade att jag skulle ha mikrofonen inom en
vecka.

Den 21 januari, mer än två veckor senare, hade jag fortfarande inte fått
min mikrofon. Jag hörde då av mig, och fick som svar att mikrofonen var
slut hos leverantören och att den troligtvis skulle vara i lager inom
två veckor.

För ungefär tio minuter sedan skickade jag mitt andra mail i ärendet, ty
jag har fortfarande inte fått mikrofonen. I skrivandets stund är
mikrofonen fem veckor försenad.

Enfaldig och godtrogen som jag var, plockade jag bort Hyndlas två
originalmikrofoner efter två veckor. Det har gjort att jag inte kunnat
repa eller ens spela för husbehov på min elgitarr på tre veckor - det är
mycket påfrestande för en person som normalt sitter minst en eller två
timmar om dagen och spelar.


 Tradera-aktioner

Repulsive Records är en skivbutik i fjollträsk som har postorder via
aktionssiten Tradera. Dessa tar bland mycket annat in Dissectionvinyler,
och jag har sedan slutet av december vunnit två aktioner rörande
Dissections två första fullängdare. Den första aktionens belopp sattes
in på\
säljarens postgiro samma dag.

Efter litet över tre veckors väntan hade min vinyl inte dykt upp, så jag
skickade ett mail och frågade om det var något problem. De bad tusen
gånger om ursäkt och skyllde på sjukdomar över julhelgerna, och lovade
att skicka skivan snarast möjligt. Efter åtta dagar får jag hem en lapp
i brevlådan, där det står att jag har ett för stort brev at hämta ut vid
mitt utlämningsställe. Detta var 26/1, fem veckor efter avslutad
transaktion. På avin är dock ankomstdatumet satt till 18/1! Brevet med
min vinyl har alltså varit framme i över en vecka utan att jag fått veta
något! Hur posten lyckades med detta förstår jag inte, då sådana avier
normalt lämnas samma eller efterkommande dag till mottagaren.

Möjligtvis fick en granne avin istället för mig - har hänt förut, trots
att jag är ensam om mitt efternamn i trapphusets åtta brevinkast - och
att avin inte kom till rätta förrän en vecka senare. Oavsett fallet kan
bara en sak konstateras: inte mycket gick rätt med aktionen.

Jag gav dock Repulsive Records ytterligare en chans. När allt kommer
omkring hade de bett om ursäkt, och de skickade skivan som de sade att
de skulle göra. Efter avslutad aktion gick det dock fem dagar innan de
tog kontakt med mig - de ursäktade sig, skyllde på att de råkat
felsortera mitt ärende. Pengarna sattes in nästkommande dag på deras
postgiro, och ett bekräftelsemail skickades också med en artig begäran
att de gärna fick skivan så snart de såg att pengarna fanns på kontot.
Detta var 6/2. Ingen skiva har synts till. Vad är felet nu? Har de
missat att skicka den, har posten slarvat bort mitt brev, eller har en
granne fått min avi? Möjligheterna är många, men lösningarna få.


 Försenad kurslitteratur

Jag har varit med om det förut. Beställt kurslitteratur från Internet,
och blivit två veckor efter på grund av nätbokhandlarnas rutiner. Den
här gången hade jag dock tänkt kringå detta och betala 20-30kr extra för
att få litteraturen direkt i handen via den lokala studentbokhandeln här
i Sundsvall, då jag var kort på pengar och inte hade möjligheten att
köpa boken långt i förväg. Studentbokhandeln hade dock inte ens brytt
sig om att ta in boken i lager, eftersom de inte kunnat pressa priset
ordentligt. Sålunda fick jag vända mig till nätbokhandeln i alla fall.
Och döm av min förvåning, systemet slog rekord!

Bokus har roligt system. De uppger för varje artikel en uppskattad
leveranstid. Kurslitteraturen för en av mina nuvarande kurser, en trind
sak för 589kr, hade 5-8 arbetsdagars leverans. Boken beställdes samma
vecka som de nya kurserna började.

Fem till åtta dagar, från dess att jag bekräftat mitt köp tills att
boken skall vara hemma hos mig. Det tog dem åtta arbetsdagar innan ens
boken var på väg. Redan nu var jag måttligt frustrerad, eftersom jag
behövde litteraturen för studierna.\

Det slutade dock inte här. Posten felsorterade mitt paket, vilket fick
boken att dröja ytterligare fyra dagar (strategiskt nog valde de att
felsortera på en torsdag, och inte upptäcka det förrän på fredag). På
tisdagen hade jag slutligen min bok - tre veckor in på kursen.


 Benno CD-pelare

Jag har en kraftigt stigande musiksamling, som växte med runt 100 CD
ifjol. Mitt Benno CD-torn blev fyllt under hösten, och i julklapp var
det tänkt att jag skulle få ett till att ha överskottet i. Släkten var
tidigt ute i år med julklappar, så vi åkte ut till IKEA redan första
veckan i december. Det visade sig emellertid att mitt torn var slut i
lager. Eller, snarare den färg jag önskade var slut i lager. Mina två
bokhyllor och det första CD-tornet är i ekfaner, och jag strävade efter
att mitt nya torn skulle ha samma färg.

Jag fick sålunda ett presentkort istället på julafton. Under andra
veckan i januari åkte jag och några vänner ut till IKEA igen, då alla
tre hade ärenden där. De andra två fick vad de ville ha, men jag
upptäckte att mitt CD-torn fortfarande var slut i lager. Snopet fick jag
åka hem tomhänt.

Under nästföljande veckor gjordes ytterligare två turer till IKEA, med
olika sällskap. Ständigt slut i lager. Jag frågade då personalen när
tornet kunde tänkas komma in igen, och fick som svar att det skulle vara
inne tidigast årets fjärde vecka. Femte veckan åkte vi ut en sista gång,
och även det femte försöket att få tag på min pelare fick samma utgång.

Sedan ungefär två veckor tillbaka har jag ett tomt hål på min långa vägg
där jag planerat att pelaren skall stå tillsammans med mina bokhyllor
och den CD-pelare jag redan har. De CD som inte får plats står för
närvarande på pianot i en salig röra.

Inte så hemskt i jämförelse med mina tidigare klagovisor, men det
förstärker mitt ogillande.

Tack världen. Jag hatar dig med. Till råga på allt fyller jag år snart
också: undrar vad jag skall bli besviken på i och med det \...\