---
title: Namnkonventioner
date: 2007-04-10
layout: single.hbs
collection: articles
archived: true
---
När jag skrev min blogg om organisation av CSS-filer trodde jag stenhårt
på min dåvarande namnkonvention. Jag repeterar den kort:

-   ID skall skrivas i camelCase med inledande gemen
-   Klasser skall skrivas i CamelCase med inledande versal

Mycket lätta regler, kan tyckas. De är inspirerade av konventionerna i
programspråket Java. Men de har enorma brister. Jag skall hålla det kort
och berätta var bristerna går.

Jag har senaste månaderna varit mycket ivrig att döpa mina klasser till
långa, beskrivande namn. Ett blockelement som innehåller andra flytande
blockelement och använder sig av Asletts clearmetod har gått under
namnet *FloatingComponentsWrapper*. Klasser som konverterar onumrerade
listor till navigering, eller rättare sagt menyer, har gått under namnet
*VerticalMenu* och *HorizontalMenu.*

Långa namn. Extremt långa, och ytterst lätta att felstava.


 ID-attributets *egentliga* syfte

I takt med att jag ville göra något åt min divitis och spanmani
upptäckte jag även, mest på slump, vad id-attributet *egentligen* skall
användas till. Jag har använt attributet, precis som många andra
noviser, till att ge element som *h2\#categoryListHeader* och
*ul\#categoryListItems* önskade beteenden. Detta är felaktigt:
ID-attributet skall ur semantisk synpunkt användas för tillgänglighet
och användbarhet. En ankareffekt uppnås genom att döpa sektioner av en
sida och sedan lägga till länkar till dessa i början av ett långt
HTML-dokument.

Och vem sjutton vill komma åt en rubrik eller en oordnad lista, vars
namn ändå är omöjliga att komma ihåg då de är så förskräckligt döpta?


 Simpla, enkla namn

Lösningen är glasklart enkel. Ett enkelt scenario: En användare läser
ett blogginlägg på en offentlig dator, och bestämmer sig för att invänta
kommentarer och återvända senare under dagen för att debattera. Då han
inte har sparat blogginlägget i sina bokmärken, vad är enklast för honom
att minnas utav *<http://madr.se/blog/23#comments>* och
*<http://madr.se/blog/23#blogCommentsWrapper>* ?

Jag föreställer mig att merparten skulle välja det första utav
alternativen. Det är kort, enkelt att komma ihåg och tämligen
beskrivande. Det andra alternativet, som jag skulle ha använt med min
tidigare namnkonvention, är förvisso snyggt ur en programmerares
synpunkt, **men** det hör inte hemma på webben.

ID-attribut skall agera som ankare. *Alla* element skall inte ha sådana,
utan enbart sektioner som skall vara lättillgängliga för användare. Och
för att uppnå hög tillgänglighet måste deras namn vara klokt valda.

Vad gäller ID-attributet har jag följande frågeställning tills vidare:

1.  Är namnet logiskt och självklart?
2.  Går det att göra ännu mer logiskt och självklart?
3.  Kan jag förkorta det?


 CamelCase is no more!

CamelCase-eran är över i presentationssammanhang. Från och med nu skall
allt skrivas i gemener, och aldrig eller ytterst sällan bestå av mer än
2-3 stavelser. Detta gäller mina ID-attribut såväl som mina klassnamn.
Klassnamnen som *VerticalMenu* kan också ha namnet *vnav.* Inte lika
tydligt för mig som programmerare, men likväl beskriver det klassen lika
bra. Det är mer än omställning av vanor än något annat.

Framförallt skall jag sluta vara så kåt på att namnge allt och ha så
mycket beteenden i klasser. Mycket *kan* göras med primitiva selektorer
lika bra.

Och mer än någonsin tidigare har implementeringen av HTML störst
betydelse. Ett korrekt utformad HTML-dokument, som använder styrkan i
alla element, är det enklaste och mest underbara som finns när det är
dags att skapa stilmallarna. Det har jag lärt mig på den hårda vägen.