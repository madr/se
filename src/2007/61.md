---
title: Hur kommer Internet Explorer 8 att lanseras?
date: 2007-12-21
layout: single.hbs
collection: articles
archived: true
---
Utvecklarteamet för Internet Explorer berättar i [Internet Explorer 8
and Acid2: A
Milestone](http://blogs.msdn.com/ie/archive/2007/12/19/internet-explorer-8-and-acid2-a-milestone.aspx)
att renderingsmotorn i kommande versionen IE8 klarar Acid2-testet. Detta
är underbara nyheter för oss utvecklare som någon gång utforskat de
kraftfulla delarna av CSS2 och CSS2.1 och insett vilka möjligheter inom
CSS-utveckling vi går miste om. Personligen nådde jag den gränsen våren
2007, och det var första gången jag blev hjärtligt upprörd över Internet
Explorer.

Acid2-testet, ett initiativ från WaSP, är relativt nytt och används för
att se hur stark en webbläsares CSS-implementation är. Webbläsare
baserade på renderingsmotorn WebKit/KHTML (såsom Safari och Konqueror)
var först att klara detta test fläckfritt i november 2005. Webbläsare
baserade på motorn Gecko (Firefox, Camino, Flock med flera) har nosat på
samma sak, och kommer i och med version 3.0 att uppnå fläckfritt
resultat. Opera sitter i liknande sits.

De ligger inte på latsidan i IE-teamet. En beta till IE8 kommer ut innan
sommaren. Det får mig att fundera på vad som komma skall. Lanseringen av
IE7 sköttes fruktansvärt dåligt, och skapade en hel del problem, med
resultat att IE6 förblir den dominanta versionen av IE.

-   **Ett äkta exemplar av Windows krävdes för att uppgradera.** Många
    därute kunde därför inte installera IE7, och behöll IE6.
-   **Inget officiellt stöd för att köra IE6 och IE7 på samma dator.**
    Konsensus av tidigare punkt var att utvecklare måste testa mot både
    IE6 och IE7, och ingen hjälp från IE-teamet eller MS fanns att
    finna. Hackade versioner och lösningar dök upp snabbt, men IE-teamet
    släppte ingen officiell och visade ointresse att göra frustrerade
    utvecklare till viljes.
-   **Inget IE7 till äldre versioner av Windows.** Enligt många källor,
    exempelvis [W3schools
    statistics](http://www.w3schools.com/browsers/browsers_os.asp "Web statistics: OS Platform Statistics"),
    används Window 2000 fortfarande i större utsträckning än såväl Mac
    OS X som linux. Genom att inte släppa IE7 till äldre versioner av
    Windows kommer IE6, kanske rentav IE5.\*, fortfarande att kräva
    avlusning och agera bromsklossar under de närmaste åren.

Lanseringen av IE7 gjorde inget för att förbättra Internet Explorers
rykte som webbläsare. IE7 innehåller många viktiga buggfix, och att på
detta sätt försvåra övergången från den utdaterade IE6 är mycket
klumpigt. Många håller nog med mig när jag säger att det är mycket bra
att IE8 klarar Acid2-testet, *men* att det inte räcker på långa vägar.

MS och IE-teamet måste göra sitt yttersta för att övergången till IE8
skall innefatta så många som möjligt.

-   **Kräv inte äkta Windowsexemplar.** Låt vem som helst, hur som
    helst, när som helst installera IE8. Målet måste ju ändå vara att
    inbjuda folk att använda den senaste versionen av Internet Explorer,
    eller hur?
-   **Installera som fristående applikation istället för att uppgradera
    systemets webbläsare.** Gör det valbart vilken webbläsare som skall
    bli standardwebbläsare. Att släppa som fristående applikation skulle
    också öppna upp att lansera IE8 till Mac OS X eller rentav linux.
    Internet Explorer är i dagsläget den enda dominanta webbläsaren som
    är helt låst till en enda plattform.
-   **Förneka inte att äldre versioner av Windows fortfarande används.**
    Även om de inte utvecklas längre och att dess användare troligtvis
    uppdaterar sina kontorsmaskiner under de närmaste åren, är det
    oacceptabelt att tvinga dessa att köra med fossil av IE. Att dessa
    byter till Firefox eller kanske Opera kan omöjligt vara något MS
    eftersträvar.

Det var mina tankar kring IE8. Jag hoppas MS och IE-teamet löser
problemen, så att vi en gång för alla kan vinka alla omoderna instanser
av IE adjö.