---
title: ca2: I skuggan av framtiden
date: 2008-04-04
layout: single.hbs
collection: articles
archived: true
---
Det har gått ungefär ett halvår sedan jag [avslutade mitt medlemskap i
föreningen Catahya](/blog/45). Jag gav ett sista löfte, mest för mig
själv, att jag skulle återvända och avsluta min del i ca2 när jag ordnat
upp den röra mitt liv då bestod av (under förutsättning att det fanns
något för mig att göra när så blev dags).

I takt med att tiden gått har mina demoner dräpts en i taget, och för
någon vecka sedan infann sig så ett lugn i mitt liv: jag hade en bra,
balanserad tillvaro med utrymme för något jag själv brann för.

Motgång och möjligheter
-----------------------

En tid senare drabbades ca2 av [fler
förseningar](http://www.catahya.net/forum/svar.asp?tid=7430&forumid=12&page=2#147),
vilket vann mitt intresse. Jag kände verkligen hur jag led med
catahyanernas båda parter: de missnöjda och bittra medlemmarna vars
tålamod redan provats bortom rimlig gräns, samt det hårt kritiserade
utvecklingslaget i ca2 som dras med brist på programmerare, tid och
motivation; att göra sitt bästa utan annan kompensation än nöjda
föreningsmedlemmar är inget som kommer per automatik.

Beskedet bliv också en väckarklocka. I takt med att jobbet bara främjar
min färdighet för gränssnittsutveckling i HTML, CSS och Javascript har
jag slutat lägga kol på min personliga utveckling som PHP-utvecklare.
[Aderyn](http://blog.c0la.se), som koordinerar ca2, har gång på gång
visat prov på otroligt hög kunskapsnivå för LAMP-utveckling, och jag
visste att ca2 skulle bestå av (för mig) fantastisk kod.

Jag erbjöd mig därför att bistå ca2 med min begränsade kunskap, och har
sedan tre dagar tillbaka i samförstånd med arbetslaget inlett
utvecklingen av det kvarvarande arbetet i Catahya 2.0.

Frukta ankomsten
----------------

Jag var aktiv medlem på Catahya under många år, och har förutom att
delta i utvecklingen även fått äran att se hela dess liv. Det är utifrån
mina tidigare erfarenheter och upplevelser som jag säger detta: Catahya
2.0 är *det bästa som hänt mitt Catahya.* Mitt Catahya har alltid varit
själva webbplatsen, med forum, recensioner, artiklar, nyheter och
medlemsportal. En elektronisk frihamn där alla möjliga typer av
människor tillsammans bildar ett starkt samförstånd för främst fantasy,
men också skräck och scifi.

Den nya webbplatsen för Catahya öppnar upp till fler möjligheter för
vanliga medlemmar att bidra till vår gemensamma portal.

-   Kunskapströskeln för att få tekniskt ansvar blir lägre.
-   Utbildning kommer att kunna göras av flera.
-   Redaktörsjobb kommer att kunna skötas av alla med datorvana.
-   Utveckling av nya tjänster kan organiseras som aldrig förr.
-   Förvaltning av buggar med mera kommer gå som smort.

Jag är frälst. Jag tror och hoppas att fler kommer att bli det.