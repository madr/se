---
title: Skitch, detta ovärderliga verktyg
date: 2008-11-05
layout: single.hbs
collection: articles
archived: true
---
[Skitch](http://skitch.com) är det bästa programmet på hur länge som
helst! Låt mig motivera.


Situationen är alltid densamma: efter många timmars jobb med ett
gränssnitt är alla brister i CSS och JavaScript åtgärdade, tillsammans
med en snygg och semantisk uppmärkning som följer någon HTML-standard.
Gränssnittet ser ut som på skisserna och resultatet skickas iväg till
kund eller kundens representant för korr och kvalitetssäkring. Och det
är aldrig helt perfekt.

Likadant är det när gränssnittsutvecklarens jobb har fått grön flagg och
ska skickas vidare till en systemutvecklare för att implementeras i
webappen. HTML är klar, CSS är klar, JavaScript är klar, bara för
systemet att skapa utmallar utifrån HTML-originalen och ersätta
dummytexter med dynamiskt innehåll. I teorin. I praktiken: aldrig helt
perfekt.

Skärmdumpar till vår räddning!
------------------------------

I ovan nämnda situationer är skärmdumpar en räddande ängel. I många fall
är fel självbeskrivande och tydliga med en skärmdump, särskilt om
[Firebug](http://getfirebug.com)-konsolen är utvikt på den. Behövs felet
framhävas, går det att lägga till en röd ring runt felet, någon pil
eller rentav en kort och konsist text som förklarar.


 Gamla sättet

Jag har, fram tills idag, behövt ägna många minuter åt att få till
skärmdumpar.

1.  Ta en skärmdump av fönstret.
2.  Öppna skärmdumpen i en bildredigerare (varierar mellan Photoshop
    eller [GIMP](gimp.org))
3.  Förtydliga felet och spar om skärmdumpen.
4.  Öppna en FTP-klient.
5.  Ladda upp skärmdumpen någonstans på en server.
6.  Leta reda på adressen till bilden.
7.  Skicka till mottagaren.


 Det nya sättet

*Skitch* har kortat ner dessa minuter till sekunder. Där görs allt på
ett och samma ställe på ett mycket effektivt sätt.

1.  Öppna Skitch.
2.  Klicka Snap för att ta en skärmdump.
3.  I den skapade skärmdumpen (som öppnas i programmet samma sekund som
    du tagit den), förtydliga felet.
4.  Klicka Share och vidarebefodra adressen du får tillbaka till
    mottagaren.

Skitch är kung!