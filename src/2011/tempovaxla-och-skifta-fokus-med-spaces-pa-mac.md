---
title: Tempoväxla och skifta fokus med Spaces på mac
date: 2011-03-20
layout: single.hbs
collection: articles
archived: true
---
Alldeles nyss blev jag upplyst om
[Concentrate](http://getconcentrating.com/), ett program som främjar
ökad koncentration på en specifik uppgift genom att automatiskt hantera
urval av program, webbplatser och tjänster genom ett par klick.

Det är onekligen ett tilltalande för många, mig själv inblandad. Att
kunna *koncentrera* sig på en uppgift en längre stund är en utmaning i
dagens kontorslandskap där [avbrott är regel snarare än
undantag](http://bigthink.com/ideas/18522). Behovet av att *tempoväxla*
och *skifta fokus* mellan uppgifter är stort och ska kunna göras i en
handvändning.

Jag är inte riktigt övertygad av just Concentrate, eftersom jag använder
[Spaces](http://www.apple.com/se/macosx/what-is-macosx/apps-and-utilities.html#spaces)
för att tempoväxla och skifta fokus.

En del av Mac OS
----------------

Spaces är inbyggt i Mac OS X Leopard och är därför tillgängligt för de
flesta med Mac. Spaces gör det möjligt för användare att skapa flera
skrivbordsytor och konfigureras under Systeminställningar. Det går att
skapa fler ytor i sid- eller höjdled, och snabbtangenter för att
navigera mellan dessa går att anpassa till egna önskemål. Min
uppsättning, som jag testat mig fram till, ser ut såhär:

Visa spaces: F2 och klick på skrollhjul. Gå direkt till yta X: `ctrl` +
`X` Snabbnavigera mellan ytor: `ctrl + ←`, `ctrl + →`.

Tempoväxla genom att bygga på med ytor
--------------------------------------

Jag blir ofta avbruten av projektledare eller kollegor som ibland
bildligt, ibland bokstavligt talat rusar in på mitt rum och vill få svar
eller något gjort. Det kan vara att genast svara på ett mail, åtgärda
ett fel på en driftmiljö eller klargöra någon detalj i ett projekt jag
arbetade i förra månaden. Det kan även handla om att gå igenom
tidrapporter eller kolla min kalender inför ett möte som sker i en nära
framtid.

I de lägena är det viktigt att hålla huvudet kallt och smidigt skifta i
tempo och inte tappa tråden i det avbrottet sliter mig från. Genom att
skapa eller gå till en tom yta öppnar jag
[TextMate](http://macromates.com)-projektet,
[Transmit](http://panic.com/transmot) eller wikin för att lösa det som
brådskar. Mailet jag måste författa öppnar jag i eget fönster och lägger
i fullskärm på en av mina tomma ytor. När det som brådskar är löst
stänger jag alla fönster på ytan och återgår till min förgående yta, där
mitt ursprungliga syssla kan fortskrida.

Skifta fokus genom att byta mellan ytor
---------------------------------------

Där Concentrate kör med filosofin "bara det nödvändigaste får vara
igång" väljer jag att tänka litet annorlunda. Jag sitter i en sits där
jag främst kodar, men även har behov av att i en handvändning kunna
skifta fokus till annat och få saker gjort genast. Detta kan vara

-   diskutera med kollegor på IM,
-   registrera min aktivitet inför framtida tidrapportering,
-   övervaka andras aktivitet med manuell refresh,
-   tömma mina inkorgar (todo:er och e-post) eller
-   hålla en presentation eller föra anteckningar på möten.

För att kunna hitta dessa enkelt ska de ligga i egna fönster, utan att
täcka något annat, grupperade i ytor efter funktion. I en yta har jag t
ex Skype, Adium och iChat för att snabbt skifta fokus mellan att koda
och att diskutera med kollegor. I en annan yta har jag Mail, ett
Safarifönster med mobilanpassade [Tadalist](http://tadalist.com),
[Things](http://culturedcode.com) och Jira i ett webbläsarfönster för
att tömma inkorgar. I ytterligare en yta finns
[Tweetie](http://twitter.com) och [Reeder](http://reederapp.com/). Inför
ett möte har jag en yta redo med
[MacJournal](http://homepage.mac.com/dschimpf/) i fullscreen och
eventuellt ytterligare en yta för eget presentationsmaterial.

För min huvudsakliga uppgift, att koda, har jag två ytor för att kunna
ha alla program jag behöver igång för att lösa ett problem.

Slutsats
--------

Jag använder Spaces och är nöjd med det. Concentrate kommer jag att
testa, men det är verkligen bara för finjustering av ett redan
fungerande system. Jag rekommenderar alla att inte vara blyga för att
testa Spaces: 12-16 ytor kan vara nog så motiverat i en miljö med höga
krav på tempoväxling och att kunna skifta fokus.