---
title: Bärbar dator med linux istället för Macbook air
date: 2014-01-01
template: post.html
layout: single.hbs
collection: articles
---
Jag har sedan 2011 klarat mig utan bärbar dator, då jag sålde min dåvarande laptop eftersom jag hade kommit på mig själv med att använda stationärt och iPad istället. Inför [nästa års tjänstledighet](/b/tjanstledig-2013) ska jag dock försöka vara litet kreativ vad gäller arbetsrutiner och kände att en bärbar dator var motiverat igen.

För att kunna sitta en dag på på exempelvis café eller tåg för att koda var min bild en maskin med följande krav på sig:

 * Intel Haswell.
 * 8GB minne helst, 4GB minimum.
 * Ickemekanisk disk på minst 128GB.
 * 1-2kg i vikt.
 * 6-10 timmars batteritid.
 * 13" skärm.

Jag trodde in i det sista att det skulle bli en Macbook air då den ligger i linje med ovanstående kravställning. Av en anledning jag inte minns läste jag dock på om utsikterna att köpa en Lenovo för att köra ett linuxbaserat OS (jag föredrar [Arch Linux](http://archlinux.org)). Jag blev såpass övertygad att jag i mellandagarna fann mig själv i kön hos [Inet](http://inet.se) på Ringön för att köpa en [Lenovo IdeaPad u330](http://www.prisjakt.nu/produkt.php?p=2130508).

Snabbknappar, touchpad, alla ingångar, till och med pekskärmen fungerar klanderfritt, och batteritiden räcker ca 8 timmar vid kodande. Jag sparade dessutom en rejäl slant genom att inte välja OS X. På köpet fick jag också en licens till Windows 8 att göra vad jag vill med.

Gnome 3 använder blygsamma 650MB av mina 8GB minne, och med mina föredragna program för kodande och datoranvändande använder systemet ca 5.2GB av hårddisken. Jag är positivt överaskad och glad.

På datorn har jag följande:

 * [GNOME 3](http://www.gnome.org/) med [Docky](http://www.go-docky.com).
 * [Sublime Text](http://www.sublimetext.com/) och [Intellij IDEA 12](http://www.jetbrains.com/idea/) för att koda.
 * [tmux](http://tmux.sourceforge.net/) för terminalproduktivitet.
 * [Zealdocs](http://zealdocs.org/) för att läsa dokumentation offline.
 * **Nodejs** inkl npm.
 * **Python** 2.7 och 3.3 inkl pip.
 * Native **Steam** för sporadiskt spel.
 * **Skype** och [Mumble](http://mumble.sourceforge.net/) för röstchatt. 
 * [VirtualBox](http://www.virtualbox.org).

Även om datorn inte köptes för spel i första hand så har jag likväl testkört en match **Dota 2**. Spelupplevelsen är inte jämförbar med min stationära dator men likväl godkänd.

Datorn är dessutom kaxigt orange.

![snett bakifrån, från lenovo.com](http://www.lenovo.com/images/gallery/1060x596/lenovo-laptop-ideapad-u330-touch-orange-side-back-9.jpg)

![skärmdump med klassiska archey](http://madrse.s3.amazonaws.com/assets/75-archey.png)

![skärmdump med hemkatalogen](http://madrse.s3.amazonaws.com/assets/75-files.png)