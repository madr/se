---
title: Varför madr.se?
date: 2015-01-27
template: post.html
layout: single.hbs
collection: articles
---
I [Asking why](https://signalvnoise.com/posts/3847-asking-why) ställs en mycket träffande fråga: varför har du en egen hemsida? Förutom nästan litet för träffsäkra pinsamheter finns också några följdfrågor som kan underlätta självhjälp eller åtminstone ifrågasätta varför din egen hemsida finns.

Jag hade här tänkt svara på dessa följdfrågor.

Först litet bakgrund. Den här hemsidan är inte min första - jag har haft 2-3 hemsidor om mina intressen igång parallellt sedan 1997. Vad jag däremot kan säga är att madr.se är den längst existerande hemsidan jag haft, med sina åtta år online på samma domän med samma inriktning såväl då som nu.

Den här hemsidan initierades med syftet att **blogga**. Det var inte mitt första initiativ till bloggande - jag hoppade på bloggtåget 2005 och utvärderade flera gratisverktyg innan jag bestämde mig för att fuska ihop ett eget CMS i PHP i slutet av 2006.

I ett par år var den här hemsidan plattform för att labba och testa nya tekniker också, men sedan 2010 existerar madr.se främst för ett ställe för mig att publicera det jag skriver.

Med det sagt - till frågorna!

> What am I trying to get out of this?

Att bli bra eller bättre på att blogga, rent allmänt. Jag har alltid haft en fallenhet för det skrivna ordet och gillar att skriva: det får mig att må bra.

Mer specifikt har jag detta för att inte **tappa mitt modersmål i skrift**. I mitt yrke och med mina intressen är det ytterst sällan jag hamnar på svenskspråkiga källor till information, och när jag korresponderar är det inte heller särskilt ofta jag gör det på svenska.

Genom att skriva och därmed **aktivt använda svenska i skrift** inbillar jag mig att jag behåller någon sorts skärpa.

> What’s unique about my story?

I de ämnen jag brukar beröra på den här bloggen är det sällan eller aldrig som mina anekdoter om saker är unik, bortsett från att det självklart är **mina åsikter** utifrån **mitt perspektiv**.

> Do I have anything to say?

Oja, jag har massor att säga! Jag är en tänkande varelse. Jag får insikter och reflekterar över såväl min omvärld som saker nära mig. Jag bildar gärna en egen uppfattning och försöker alltid få in saker i ett större sammanhang där det finns kopplingar till annat.

> Why would someone look at this?

För att få veta **vad jag tycker**, eller för att **få inspiration**. Några annat skäl finns inte: detta är min personliga blogg, med mina egna tankar. Jag är ingen ledande opinionsbildare med oerhört betydande roll.

> Why do I want them to look at it?

Hellre den här bloggen än något ställe där en festbild är taggad med mitt namn. Detsamma kan dock sägas om förslagsvis Twitter också.

> What do those visitors really need to know?

Troligtvis har de googlat på mitt namn av nyfikenhet. Det är inte helt omöjligt de anländer genom klick på en länk jag har delat, varvid de är ute efter den artikeln och inget annat.

> What should they do next?

Ett ytterst fåtal lägger till mitt Atomflöde i sin läsare. Några fler kommer att följa mig på Twitter. Personer som gillar det jag skrivit delar länken vidare i sina sociala nätverk. Personer som tycker jag verkar vettig lägger till mig på Linkedin eller Twitter, beroende på vilken relation de vill ha till mig.

Men framförallt - **de fortsätter sin dag** som vanligt! Jag har inte förändrat världen med något innehåll här. Jag har haft tankar om något och skrivit ner dem. Om detta innebär att någon annan fick något bra att läsa eller rentav lärde sig något nytt ser jag det som en trevlig bonus - särskilt om de bekräftar det till mig.