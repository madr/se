---
title: PSI-direktivet -- Öppet brev till generaldirektörer och andra myndighetschefer
date: 2010-07-01
layout: single.hbs
collection: articles
archived: true
---
**Kära generaldirektörer**, låt oss tillsammans göra världen bättre! Ni
sitter sedan många år tillbaka på stora mängder data som är intressant
ur flera aspekter. Det handlar om information som vi skattebetalare
redan betalt för. Olika aktörer i samhället kan vidareutnyttja
information för olika ändamål, t.ex. genom skapandet av nya e-tjänster,
såväl kommersiella och ideella. Men ofta har det varit förknippat med
stora kostnader och svårtillgängliga lösningar. Äntligen ser vi en
ändring komma till stånd. Att vi entreprenörer kan ta del av denna
information även elektroniskt har vunnit laga kraft sedan idag, den 1:a
juli 2010. Den så
kallade [PSI-lagen](http://www.sweden.gov.se/sb/d/12959/a/142564)
([Prop. 2009/10:175](http://www.sweden.gov.se/sb/d/12677/a/142272))
öppnar upp för stora möjligheter att skapa tjänster som förbättrar
vardagen för oss alla. Att ni själva sitter på kunskapen att förädla
denna information i viss mån är mycket möjligt, rent av sannolikt, men
om fler får möjlighet att jobba tillsammans så kommer garanterat
resultaten att bli ännu bättre. Det saknas sannerligen inte
internationella exempel på de effekter man får av att släppa publikt
data tillgängligt för vidareutnyttjande. Vi vill därför uppmana alla
myndigheter och deras chefer att snarast börja arbeta i PSI-direktivets
anda och uppfylla den intention som lagen speglar. Citerar från
regeringskansliets sida om [PSI -- vidareanvändning av
information](http://www.sweden.gov.se/sb/d/12959/a/142564):

> "Syftet med lagen är att främja utvecklingen av en informationsmarknad
> genom att underlätta enskildas användning av handlingar som
> tillhandahålls av myndigheter."

**För att detta ska bli verklighet krävs i praktiken
ett [API](http://sv.wikipedia.org/wiki/API) till era tjänster. Vi vill
därför med detta brev uppmärksamma er på behovet av att ni skyndsamt
öppnar upp en sådan möjlighet. Först då kan vi börja jobba på allvar,
och först då kan både ni, vi, lagstiftarna och samhället se den fulla
nyttan av den utveckling som startar nu. Vi är många som är villiga att
hjälpa till, så se det här brevet också som en utsträckt hand. Dialogen
är igång, nu är bollen er.**

*Ovanstående text är i huvudsak författad av [Jonas
Lejon](http://utvbloggen.se/about/) (ansvarig bland annat för
tjänsten [govdata.se](http://govdata.se/)), bearbetad av [Joakim
Jardenberg](http://jardenberg.se/joakim) (bland annat projektledare för
[Makten och Öppenheten](http://jardenberg.se/b/makten-och-oppenheten/))
och helt fri att kopiera, bearbeta och vidarebpublicera
enligt [CC0](http://creativecommons.org/choose/zero/) (det är en nolla,
även om det inte ser så ut...).*

Och nu talar Anders igen. Det här är viktigt. Det är fler och högre
röster än mig som bloggar om det här, en lista över bloggposter
uppdateras i [Idag firar vi PSI-direktivet -- Öppet brev till
generaldirektörer och andra
myndighetschefer](http://jardenberg.se/b/idag-firar-vi-psi-direktivet-oppet-brev-till-generaldirektorer-och-andra-myndighetschefer/).