---
title: Apparna, webbläsaren och det stora innehållet
date: 2010-05-04
layout: single.hbs
collection: articles
archived: true
---
Inlägget [The web sucks, Browsers need to
innovate](http://sachin.posterous.com/the-web-sucks), som mycket
provokativt menar att nätet som vi känner det är föråldrat, klumpigt och
opersonligt. Det är komplicerat att utveckla mot webbläsare, och det är
oinspirerande att använda webbläsare för att hitta information. Artikeln
drar många paralleller till appar, då främst till iPhone och iPad. Appar
är buzzword om något numera. Artikeln är viktig läsning då den bakom en
del trollande och provocerande faktiskt har rätt: en app är i regel
mycket tuffare och fränare än en webbplats i webbläsaren, och det som
finns native i en app för iPhone, iPad och även Android tar i regel
veckor av utveckling för att skapa för en webbplats som ska köras i en
eller flera webbläsare. Många bra artiklar besvarar kritiken, bland
annat [The Web Doesn't Suck, Browsers Are
Innovating.](http://yehudakatz.com/2010/04/30/the-web-doesnt-suck-browsers-are-innovating/)
som påpekar att det mesta som efterfrågas och utmålas som ej befintligt
faktiskt finns i webbläsarna redan och att nästan alla utvecklingsteam
bakom webbläsarna lärt sig vikten av att ligga före W3C vad gäller
innovation och uppfinnelserikedom. Det finns dock problem.

-   Webbläsare stödjer inte samma saker.
-   Webbläsare prioriterar inte samma nya features.
-   I många av fallen där stödet finns skiljer syntaxen webbläsare
    emellan.
-   Webbläsarnas utvecklingsteam bestämmer själva när en feature ska bli
    tillgänglig.
-   Tillgänglighet och användbarhet kan och blir i för många fall
    lidande då hajp och cool-faktorn blir överväldigande.

Det går att analysera och föra många filosofiska diskussioner om det här
ämnet. I slutändan handlar det dock om innehåll, mer specifikt om hur
innehåll väljs ut, paketeras och presenteras. Idag tar vi för givet att
all information finns. Det är inte längre en fråga om vad vi kan ta reda
på. Det är en fråga om urval, paketering och vad man föredrar
personligen av hela världens information. Den som paketerar bäst och tar
mest hänsyn till personliga preferenser tjänar också pengar. Och här är
appar utmålade som något fantastiskt en bit in på 2010. Jag kan därför
förstå frustrationen över webbläsarnas situation från utvecklarnas håll,
då webbläsarna förväntas att kunna bete sig som apparna. För egen del
väljer jag såklart att hålla mig uppdaterad och ständigt granska. Min
bild är att jag som utvecklare har ett ansvar att inte ryckas med
alltför mycket i trender utan hålla mig uppdaterad på de tekniker som
håller flest dörrar öppna. Därför lägger jag stort fokus på
[PhoneGap](http://phonegap.com/) och
[Titanium](http://www.appcelerator.com/) snarare än överger HTML, CSS
och JavaScript för att lära mig Objective-C. På så sätt kan jag utveckla
appar och webbplatser för visning i webbläsare samtidigt. Med [Graceful
degradation](http://en.wikipedia.org/wiki/Fault-tolerant_system) och
[Progressive
enhancement](http://en.wikipedia.org/wiki/Progressive_enhancement) i
åtanke är det faktiskt lättare än många vill få det till. Framförallt
älskar jag att webben rör på sig och utvecklas - innehåll och
applikation håller på att gå skilda vägar, och jag kan verkligen inte
annat än gilla det. Det stora innehållet kommer att överleva dess
applikationer.