---
title: 2016, året som gick
date: 2016-12-31
tags: yearpassed
template: post.html
layout: single.hbs
collection: articles
---
Ännu ett år är avslutat, varvid det är lägligt att skriva litet om de 12 månader som gått. 

## Tekniker jag älskat under året

2016 är ett år där jag trots en hel del hinder (mer om detta senare i inlägget) programmerat mer än jag gjort på flera år. Jag har under året främst skrivit kod i backends för webb.

 * **Django** bara växer, särskilt efter årets nyhet att [Channels blir en del av Django-projektet](https://www.djangoproject.com/weblog/2016/sep/09/channels-adopted-official-django-project/). 
 * **Flask** släppte version 0.11 i april och fortsätter att vara relevant. Inget annat verktyg fick så mycket tid som Flask fick 2016, då jag tillbringade massor tid åt att nyutveckla och förvalta ett REST API med en egen Oauth2-implementation, skrivet i Flask.
 * **Vue.js** blev utvärderat, efter förra årets upptäcktsfärder med React och Angular. Detta är ett JavaScript-bibliotek helt i min smak! Inkludera ett script och sätt igång, ingen startsträcka. För den som vill växa med ramverket finns massor med fördjupningar och intressanta koncept.
 * Återkomsten av **Twitter Bootstrap**. Mycket har hänt med detta prototyp-verktyg sedan sist jag använde det i dess barndom. Härligt att se hur det mognat och blivit pålitligt.
 * Jag slutförde min konvertering från CSS floats till **Flexbox**. 
 * Jag skrev min första app till **Android**, och har en andra under pågående utveckling. **Java** är inte lika läskligt som det brukade vara. Jag kan verkligen gå i god för [Udacity nanodegree](https://www.udacity.com/course/android-developer-nanodegree-by-google--nd801) för alla som vill kika på Android.
 * **Wordpress** utvärderades på djupet. Mitt ogillande fick ännu mer vatten på sin kvarn.

Med allt ovanstående sagt så känner jag att **ren gränssnittsutveckling för webb** är alldeles för tråkigt och ostimulerande, främst på grund av att webben som utvecklingsplattform är för tidsödande för att bära frukt. 

För min del känns API:er, Service Workers och backends med Django/Flask för HTTP/PubSubHubbub mer intressant i dagsläget. Det är åt det hållet jag vill gå.

## Linux

[Jag vill vara kreatör, inte Sysadmin](/b/no-sysop/). På jobbet funkar Linux perfekt, men hemmavid har jag övergett tanken på Linux då det kraftigt hämmar mitt musikskapande. De program jag använder finns inte på plattformen.

Av denna anledning avslutade jag året med att köpa en **Macbook Pro med Touch bar** med avsikt att gå all-in på laptop igen. Min stationära dator, som varit bootad i Windows 10 större delen av året, kommer att ominstalleras och bli en hemserver med **Debian** för följande tillämpningar:
 
 * Steam in-home streaming
 * [SyncThing](https://syncthing.net) för backup av filer
 * iTunes hemmadelning
 * Vagrant + Virtualbox för virtuella maskiner att labba med
 * [Plex Media Server](https://www.plex.tv) för det egna musik- och filmbiblioteket.

## Dota 2

Jag höll löftet till mig själv att spela mindre Dota 2 under 2016. Jag planerar inte att skruva upp något, men inte heller att helt sluta. Nivån jag har nu fungerar och gör att spelet är roligt när jag väl tar mig tiden. Regelbundna matcher att titta på, sporadiska botmatcher och riktiga matcher enbart i ranked eller tillsammans med vänner.

## AFK

2016 blev sammanslaget ett bättre år än 2015. Men det är också till ett dyrt pris. Mellan april och augusti var jag **deltidssjukskriven** och behandlades för **utmattningssyndrom** och **depression**. Det var jag själv som tog initiativet att kolla upp de fel jag hade, som bestod av bl a följande: minskad aptit, orolig sömn, oerhört alarmerande koncentrationssvårigheter och en känsla av att ingenting någonsin blev bra.

Det startades även en utredning för om jag har **Bipolär sjukdom**, där slutsatsen blev att så ej var fallet.

Min egen slutsats kring allt är att privatlivet som varit slutligen hann ikapp mig och tvingade mig att stanna och hämta andan. Det visade sig vara för en bra sak, när allt kommer omkring.

Gällande min hälsa har jag hållit igång kroppen och ägnat sista kvartalet åt att teknikträna basövningar inom styrketräning, med avsikt att gymma regelbundet närmsta tolv månaderna. Jag sprang inte milen detta år, men har fått tillbaka mycket rörlighet i kroppen.

2016 flyttade jag ut ur den stora bostadsrätt jag blev ensamboende i under förgående år. Jag bor nu i en hyresrätt i ett nyproducerat område i utkanten av Östersund, där jag trivs.

## Musik

**Hägran** slutförde nytt material för första gången sedan 2008. *Arvet* är ett spår på sju minuter, Doomigt och mörkt i samma anda som *Imperium* och *Vilseledd*. [Lyssna på SoundCloud](https://soundcloud.com/hagran/arvet). 

Sessionen innehåller den tveklöst bästa inspelningen jag gjort av mig själv på sång. Detta beror både på min egen musikaliska kapacitet, men också på att jag hade en förträffligt bra mikrofon. 

Musiken är en ledstjärna i mörkret och jag har som ambition att producera mer nästa år. Det jag gjorde helt rätt i år var att skapa förutsättningar för att bara greppa ett instrument och spela, utan press, med mycket lek. 

## 2017

Jag vill under 2016 ta lärdomarna från Android för att utforska **Swift** i  Apples ekosystem, genom att appar för AppleTV, Watch, iPhone och iPad. Jag vill bli en gränssnittsutvecklare **på riktigt**, och börja gå utanför den traditionella webbutvecklarrollen jag hittills förlitat mig på. Idéerna finns, och tiden också nu när jag spelar avsevärt mindre Dota 2.

Kanske blir 2017 det år jag slutligen tar itu med GTK+ eller PyGObjects? Jag är skeptisk, men är inte beredd att helt släppa idén på att skriva program till Linux.

Eftersom C# nu är på väg att bli något för oss utan Windows och  Visual Studio finns stora möjligheter för att jag skriver litet kod i det programmeringsspråket igen.

Ännu mer musik! Minst en till låt med **Hägran**.