---
title: Ingen fortsatt utveckling av Madr WebApp (MWA)
date: 2009-04-23
layout: single.hbs
collection: articles
archived: true
---
När projekt går över tiden och motivationen lyser med sin frånvaro är
det ett tecken på att någon åtgärd behövs. MWA, mitt PHP-bibliotek för
att snabbt utveckla webbappar, är av den orsaken dödsförklarad tills
vidare.

Jag har inte utvecklat biblioteket aktivt sedan jag tog bort XSLT-vyerna
för snart 18 månader sedan. Jag har haft planer på att göra ett CMS, det
sista som krävdes för att bygga mitt evighetsprojekt cia2. Detta
innfattar användar- och gruppkontroll på rotnivå. Jag har haft planer på
att kika på [memcache](http://www.danga.com/memcached/) och
[APC](http://se.php.net/apc) för prestandans skull.

Men i mitt bakhuvud formades frågan *Varför?*, som startade med en
viskning och med tiden har eskalerat i en folkmassa som i osynk ropat,
ibland så mycket att det vibrerat i mitt huvud.

Istället för att grotta ner mig i ett eget fulhack i PHP vill jag
istället arbeta med roliga och effektiva saker. Relevanta saker.
Affärskritiska saker.

Framförallt vill jag göra det jag brinner för: gränssnittsprogrammering.
År 2007 brann jag för det mesta, men 2009 har jag helt enkelt tappat
intresset för såväl tekniska som prestandakritiska detaljer vid
utveckling av webappar.

En snubbe som mig ska inte utveckla CMS och ramverk. Jag ska jobba *i*
och *mot* existerande ramverk.

Jag blir bäst stimulerad av att jobba med färdiga ramverk som gör
tidskrävande rutiner åt mig. [Ruby on Rails](http://rubyonrails.com),
[Flex](http://www.adobe.com/products/flex/) och
[Wordpress](http://wordpress.org) är där jag hör hemma, inte i dunkla
vrår av ett hemmahack i PHP som aldrig kommer mäta sig med någon av
dessa. Mitt behov av att använda huvudet, programmeringshalvan, får jag
stimulera med ActionScript och JavaScript.

Släpp in mig där jag får göra underverk direkt, utan att bry mig om
sådant en ren systemutvecklare eller arkitekt kan så mycket bättre än
jag kan skapa eget intresse för.

Källkoden till MWA är såklart fri att använda för den som vill.