---
title: Anteckningar från DevSum 2012, dag 1
date: 2012-05-23
layout: single.hbs
collection: articles
archived: true
---
Min första webbutvecklarkonferens visade sig Nordens största
.NET-konferens. Litet lustigt då jag knappast kan kvalificera mig som
.NET-utvecklare, men efter första dagens föreläsningar kan man lugnt
säga att det också fanns mycket matnyttigt för mer generella utvecklare
som undertecknad.

Nalen var såväl centralt som passande ur lokalsynpunkt, placerat på
David Bagares gata med tre stora och fina salar med lagom bekväma
stolar. Öppningen var 60 minuter om **Quantum mechanics** Av Martin
Laforest från Waterloo, Kanada. Han berättade som den fysiker han är om
framtidens dator, som kör med kvant-bits istället för binära bits.
Matteformler och fysisk teori var inte vad jag väntade mig direkt efter
frukost, men det var oerhört intressant att lyssna på, inte minst på
grund av den kanadensiska engelska dialekten.

Innan lunch bevittnades ytterligare två föreläsningar.

Den första handlade om **RavenDB**, en dokumentdatabas uvecklad i .NET.
Föreläsningen behandlade mer om dokumentdatabasers styrkor mot en
relationsdatabas snarare än vad som gjorde RavenDB unik som databas.
Bland annat har RavenDB stöd för förslag vid felstavningar (som vi är
vana vid när vi använder Google) och dolde enorm styrka i indexes och
vad som rubricerades som *live analysis* och *sharding*.

Den andra presenterade **Fiddler**, ett välkänt och respekterat
multiverktyg för att analysera och underlätta utveckling över FTP, HTTP
och HTTPS. Tempot var högt men föreläsaren var turligt nog
välartikulerad. För mig fanns några användningsområden jag inte visste
om, men även några aha-upplevelser då en del av Fiddlers godis faktiskt
byggs vidare till Web Inspector och Firebug.

Lunchen bestod av en god Wrap och spenderades ute i solen, ett soligt
Stockholm i kategorin \"kortärmsväder\".

Efter lunch kom den första av två föreläsningar på svenska och den
handlade om det svenskutvecklade **Elastic Search**, en pragmatisk och
genial sökmotor som förenklat indexerar valfri databas och
tillhandahåller ett lättanvänt JSON-API. Det indexerade innehållet kunde
bland mycket annat filtreras på GEO-koordinater och rentav användas som
en ren dokumentdatabas. Mycket imponerande och inspirerande föreläsning!

Dagens skräll var däremot **Links, Forms and unicorns** som var precis
så vrickad som sitt namn. Vad vi fick se var en finurlig presentation av
best practices för utveckling av egna RESTful APIer i en föreläsning
utanför ramarna. Jag log, skrattade och uppskattade mäkta att få något
lättsmält och udda efter dagens tidigare insupande av information.

Efter den obligatoriska fikan på eftermiddag väntade tre avslutande
föreläsningar.

Den första handlade om reguljära uttryck. Just det, en hel timme om
**regex**. Inte så djupt, men en bra recap över delar man inte använder
varje dag, som t ex lookAheads och lookBehinds som jag använder på tok
för sällan själv. Föreläsaren använde dessutom **Ubuntu** med Mono,
vilket i mina ögon är stilpoäng.

Den andra handlade om **Backbone.js** och var den föreläsning med
överlägset mest kod. Tillsammans med **SignalR** visades en sajt för
realtids-auktioner upp, stylad i Twitter Bootstrap som en single-page
webapp. Jag gillade vad jag såg, om än det sved litet att jQuery,
Underscore.js och Mustache.js tillsammans med Backbone.js blir en hel
del att ladda ner och parsa, då särskilt för telefoner på Edge eller 3G.

Sist av allt var en obligatorisk föreläsning om **Följsam design** som
var tämligen grund för någon som redan kan ämnet, men som ändå
presenterade grundkonceptet mycket bra och med rätt angreppssätt. Titeln
på föreläsningen innehöll även **Mobile first** vilket var litet
olyckligt då det är ett ämne för en timme ensamt. Följsam design
presenterades dock korrekt och proffsigt.