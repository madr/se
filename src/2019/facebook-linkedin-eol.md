---
title: Tack för tiden, Facebook och LinkedIn
date: 2019-11-26
template: post.html
layout: single.hbs
collection: articles
---

I mitt intresse för webb och teknik har jag ofta varit först eller åtminstone tidig med att haka på nytt. Jag uppskattar nya sätt som ger mig möjlighet att utbyta idéer och gillande instämmanden från folk som är lika konstiga och knäppa som jag är. Sociala medier var inget undantag när dessa blev populära i slutet av 00-talet.

Jag har sedan dess tappat tron på sociala medier, och vill därför inte ge mer personlig data till stora företag och därmed bli en produkt. Min tid ska istället tillägnas åt att teckna, läsa och att såväl lyssna som skapa musik.

Av denna anledning tog jag bort Twitter och Instagram under våren 2018, med [en liten motivering][1].

## Dags igen: Facebook och LinkedIn

Jag tar nu också bort mina konton på Facebook och LinkedIn i januari.

Facebook har jag haft sedan augusti 2007. Jag har experimenterat med det sociala mediet några gånger, bl a genom att ta bort alla vänner och att inaktivera kontot. Sedan hösten 2016 har jag använt Facebook enbart som evenemangskalender, där jag kan konstatera att tre års algoritm-matande inte har hjälpt Facebook att visa mig relevanta evenemang. Detta ser jag som klart underkänt, och jag har därför ingen anledning stark nog att motivera mig att ha kvar detta konto.

LinkedIn har jag haft sedan 2008, och för varje år som gått har mängden kalla meddelanden från rekryterare stadigt ökat. Detta trots att jag inte har uttryckt att jag skulle vara intresserad av sådant. Jag har haft en bild av att LinkedIn skulle vara viktigt för synlighet proffessionellt, men har kommit på andra tankar. Jag tänker att LinkedIn inte ersätter ett "riktigt" CV, och att hörsägen förmodligen inte påverkas av det så värst mycket alls.

## Tips: exportera din data innan kontona tas bort

För alla som går i liknande tankar har jag ett tips: **exportera din data först**. Den är värd att behålla för minnenas skull. Brukligt i branchen har blivit att generera en zipfil med all data i HTML-format, vilket jag personligen uppskattar mycket.

- [Hur du hämtar hem all data från Facebook][2]
- [Hur du hämtar hem all data från LinkedIn][3]

Detta går även att göra för [Twitter][4] och [Instagram][5].

[1]: ../../2018/twitter-instagram-eol/
[2]: https://www.facebook.com/help/1701730696756992
[3]: https://www.linkedin.com/help/linkedin/answer/66844/exporting-connections-from-linkedin?lang=en
[4]: https://help.twitter.com/en/managing-your-account/how-to-download-your-twitter-archive
[5]: https://www.instagram.com/download/request/
